<?xml version="1.0" encoding="utf-8" ?>

<poem>
<!-- punctuation? white space? -->
<line book="6" number="424">Threicius Tereus haec auxiliaribus armis</line>
<line book="6" number="425">fuderat et clarum vincendo nomen habebat;</line>
<line book="6" number="426">quem sibi Pandion opibusque virisque potentem</line>
<line book="6" number="427">et genus a magno ducentem forte Gradivo</line>
<line book="6" number="428">conubio Procnes iunxit; non pronuba Iuno,</line>
<line book="6" number="429">non Hymenaeus adest, non illi Gratia lecto:</line>
<line book="6" number="430">Eumenides tenuere faces de funere raptas,</line>
<line book="6" number="431">Eumenides stravere torum, tectoque profanus</line>
<line book="6" number="432">incubuit bubo thalamique in culmine sedit.</line>
<line book="6" number="433">hac ave coniuncti Procne Tereusque, parentes</line>
<line book="6" number="434">hac ave sunt facti; gratata est scilicet illis</line>
<line book="6" number="435">Thracia, disque ipsi grates egere; diemque,</line>
<line book="6" number="436">quaque data est claro Pandione nata tyranno</line>
<line book="6" number="437">quaque erat ortus Itys, festum iussere vocari:</line>
<line book="6" number="438">usque adeo latet utilitas. Iam tempora Titan</line>
<line book="6" number="439">quinque per autumnos repetiti duxerat anni,</line>
<line book="6" number="440">cum blandita viro Procne 'si gratia' dixit</line>
<line book="6" number="441">'ulla mea est, vel me visendae mitte sorori,</line>
<line book="6" number="442">vel soror huc veniat: redituram tempore parvo</line>
<line book="6" number="443">promittes socero; magni mihi muneris instar</line>
<line book="6" number="444">germanam vidisse dabis.' iubet ille carinas</line>
<line book="6" number="445">in freta deduci veloque et remige portus</line>
Cecropios intrat Piraeaque litora tangit.
ut primum soceri data copia, dextera dextrae
iungitur, et fausto committitur omine sermo.
coeperat, adventus causam, mandata referre
coniugis et celeres missae spondere recursus:               450
ecce venit magno dives Philomela paratu,
divitior forma; quales audire solemus
naidas et dryadas mediis incedere silvis,
si modo des illis cultus similesque paratus.
non secus exarsit conspecta virgine Tereus,               455
quam si quis canis ignem supponat aristis
aut frondem positasque cremet faenilibus herbas.
digna quidem facies; sed et hunc innata libido
exstimulat, pronumque genus regionibus illis
in Venerem est: flagrat vitio gentisque suoque.               460
impetus est illi comitum corrumpere curam
nutricisque fidem nec non ingentibus ipsam
sollicitare datis totumque inpendere regnum
aut rapere et saevo raptam defendere bello;
et nihil est, quod non effreno captus amore               465
ausit, nec capiunt inclusas pectora flammas.
iamque moras male fert cupidoque revertitur ore
ad mandata Procnes et agit sua vota sub illa.
facundum faciebat amor, quotiensque rogabat
ulterius iusto, Procnen ita velle ferebat.               470
addidit et lacrimas, tamquam mandasset et illas.
pro superi, quantum mortalia pectora caecae
noctis habent! ipso sceleris molimine Tereus
creditur esse pius laudemque a crimine sumit.
quid, quod idem Philomela cupit, patriosque lacertis               475
blanda tenens umeros, ut eat visura sororem,
perque suam contraque suam petit ipsa salutem.
spectat eam Tereus praecontrectatque videndo
osculaque et collo circumdata bracchia cernens
omnia pro stimulis facibusque ciboque furoris               480
accipit, et quotiens amplectitur illa parentem,
esse parens vellet: neque enim minus inpius esset.
vincitur ambarum genitor prece: gaudet agitque
illa patri grates et successisse duabus
id putat infelix, quod erit lugubre duabus.
</poem>
